תהילים פרק-קא
}א{ לְדָוִד מִזְמוֹר חֶסֶד וּמִשְׁפָּט אָשִׁירָה לְךָ יְהוָה אֲזַמֵּרָה: }ב{ אַשְׂכִּילָה בְּדֶרֶךְ תָּמִים מָתַי תָּבוֹא אֵלָי אֶתְהַלֵּךְ בְּתָם לְבָבִי בְּקֶרֶב בֵּיתִי: }ג{ לא אָשִׁית לְנֶגֶד עֵינַי דְּבַר בְּלִיָּעַל עֲשׂה סֵטִים שָׂנֵאתִי לא יִדְבַּק בִּי: }ד{ לֵבָב עִקֵּשׁ יָסוּר מִמֶּנִּי רָע לא אֵדָע: }ה{ (מלושני) מְלָשְׁנִי בַסֵּתֶר רֵעֵהוּ אוֹתוֹ אַצְמִית גְּבַהּ עֵינַיִם וּרְחַב לֵבָב אתוֹ לא אוּכָל: }ו{ עֵינַי בְּנֶאֶמְנֵי אֶרֶץ לָשֶׁבֶת עִמָּדִי הלֵךְ בְּדֶרֶךְ תָּמִים הוּא יְשָׁרְתֵנִי: }ז{ לא יֵשֵׁב בְּקֶרֶב בֵּיתִי עשֵׂה רְמִיָּה דּבֵר שְׁקָרִים לא יִכּוֹן לְנֶגֶד עֵינָי: }ח{ לַבְּקָרִים אַצְמִית כָּל רִשְׁעֵי אָרֶץ לְהַכְרִית מֵעִיר יְהוָה כָּל פּעֲלֵי אָוֶן:
